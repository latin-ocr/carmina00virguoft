196 Ρ. VERGILI MARON IS

225 turea dona, dapes, fuso crateres olivo.
postquam conlapsi cineres et flamma quievit,
relliquias vino et bibulam lavere favillam
ossaque lecta cado texit Corynaeus aeno.
idem ter socios pura circumtulit unda,

230 spargens rore levi et ramo felicis olivae,
lustravitque viros dixitque novissima verba.
at pius Aeneas ingenti mole sepulchrum
imponit suaque arma viro remumque tubamque,
monte sub acrio, qui nunc Misenus ab illo

235 dicitur aeternumque tenet per saecula nomen.

His actis propere exequitur praecepta Sibyllae.
spelunca alta fuit vastoque immanis hiatu,
scrupea, tuta lacu nigro nemorumque tenebris,
quam super haud ullae poterant impune volantes

240 tendere iter pinnis: talis sese halitus atris
faucibus effundens supera ad convexa ferebat
[unde locum Grai dixerunt nomine Aornon].
quattuor hic primum nigrantis terga iuvencos
constituit frontique invergit vina sacerdos

245 et summas carpens media inter cornua saetas
ignibus imponit sacris, libamina prima,
voce vocans Hecaten caeloque Ereboque potentem.
supponunt. alii cultros tepidumque cruorem
succipiunt pateris. ipse atri velleris agnam

250 Aeneas matri eumenidum magnaeque sorori
ense ferit sterilemque tibi, Proserpina, vaccam.
tum Stygio regi nocturnas incohat aras
et solida imponit taurorum viscera flammis,
pingue superne oleum infundens ardentibus extis.

255 ecce autem, primi sub lumina solis et ortus
sub pedibus mugire solum et iuga coepta moveri
silvarum visaeque canes ululare per umbram
adventante dea. ‘procul 0 procul este, profani’
conclamat vates, ‘totoque absistite luco;

260 tuque invade viam vaginaque eripe ferrum:
nunc animis opus, Aenea, nunc pectore firmo.'
,tantum effata furens antro se immisit apert03
ille ducem haud timidis vadentem passibus aequat.

