302 P. VERGILI MARONIS

130 quin et fatalis murorum attollere moles

135

140

145

150

155

160

165

saxaque subvectare umeris Troiana iuvabit?

dixerat haec, unoque omnes eadem ore fremebant.

bis senos pepigere dies et pace sequestra

per silvas Teucri mixtique inpune Latini

erravere iugis. ferro sonat alta bipenni

fraxinus, evertunt actas ad sidera pinos,

robora nec cuneis et olentem scindere cedrum

nec plaustris cessant vectare gementibus ornos.
Et iam Fama volans, tanti praenuntia luctus,

Euandrum Euandrique domos et moenia replet,

quae modo victorem Latio Pallanta ferebat.

Arcades ad portas ruere et de more vetusto

funereas rapuere faces3 lucet via longo

ordine flammarum et late discriminat agros.

contra turba Phrygum veniens plangentia iungit

agmina. quae postquam matres succedere tectis

viderunt, maestam incendunt clamoribus urbem.

at non Euandrum potis est vis ulla tenere,

sed venit in medios. feretro Pallanta reposto

procubuit super atque haeret lacrimansque gemensque,

et via vix tandem voci laxata dolore est:

‘non haec, o Palla, dederas promissa parenti.

cautius ut saevo velles te credere Marti!

haud ignarus eram, quantum nova gloria in armis

et praedulce decus primo certamine posset.

primitiae iuvenis miserae bellique propinqui

dura rudimenta et nulli exaudita deorum

vota precesque meae! tuque, o sanctissima coniunx,

felix morte tua neque in hunc servata dolorem!

contra ego vivendo vici mea fata, superstes

restarem ut genitor. Troum socia arma secutum

obruerent Rutuli telis! animam ipse dedissem

atque haec pompa domum me, non Pallanta referret!

nec vos arguerim, Teucri, nec foedera nec quas

iunximus hospitio dextras: sors ista senectae

debita erat nostrae. quod si inmatura manebat

mors gnatum, caesis Volscorum milibus ante

ducentem in Latium Teucros cecidisse iuvabit.

 

*mma-*u n„ ,Α ,⁴ a.

 

 

