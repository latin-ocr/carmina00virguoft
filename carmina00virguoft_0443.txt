clais, -379

effigies animantis et internodia membris

inperfecta novo fluitant concreta calore,

sic liquido Scyllae circumfusum aequore corpus

semiferi incertis etiam nunc partibus artus

undique mutabant atque undique mutabantur. 495
oris honos primum et multis optata labella

et patulae frontis species concrescere in unum

coepere et gracili mentum producere rostro ;

tum, qua se medium capitis discrimen agebat,

ecce repente, velut patrios imitatus honores, 500
puniceam concussit apex in vertice cristam ;

at mollis varios intexens pluma colores

marmoreum volucri vestivit tegmine corpus

lentaque perpetuas fuderunt bracchia pinnas.

inde alias partes minioque infecta rubenti 505
crura nova macies obduxit squalida pelli

et pedibus teneris ungues adfixit acutos.

et tamen hoc demum miserae succurrere pacto

vix fuerat placida Neptuni coniuge dignum.

numquam illam post haec oculi videre suorum 510
purpureas flavo retinentem vertice vittas,

non thalamus Tyrio fragrans accepit amomo,

nullae illam sedes: quid enim cum sedibus illi?

quae simul ut sese cano de gurgite velox

cum sonitu ad caelum stridentibus extulit alis 515
et multum late dispersit in aequora rorem,

infelix virgo nequiquam a morte recepta

incultum solis in rupibus exigit aevum,

rupibus et scopulis et litoribus desertis.

nec tamen hoc ipsum poena sine: namque deum rex, 520
omnia qui imperio terrarum milia versat,

commotus talem ad superos volitare puellam,

dum pater extinctus caeca sub nocte lateret,

illi pro pietate sua (nam saepe nitentum

sanguine taurorum supplex resperserat aras, 525
saepe deum largo decorarat munere sedes)

reddidit optatam mutato corpore vitam

fecitque in terris haliaeetos ales ut esset:

quippe aquilis semper gaudet deus ille coruscis.

