COPA. MORETVM.

est tuguri custos, armatus falce saligna,
sed vasto non est inguine terribilis.

huc, calybita, veni: lassus iam sudat asellus3
parce illi: Vestae delicium est asinus.

nunc cantu crebro rumpunt arbusta cicadae,
nunc viridis gelida saepe lacerta latet.

si sapis, aestivo recubans te prolue vitro,
seu vis crystallo ferre novos calices.

eia age pampinea fessus requiesce sub umbra,
et gravidum roseo necte caput strophio,

formosus tenerae decerpens ora puellae.
a pereat, cui sunt prisca supercilia!

quid cineri ingrato servas bene olentia serta?
anne coronato vis lapide ossa tegi?

pone merum et talos. pereat, qui crastina curat!
Mors aurem vellens ‘vivite’ ait, ‘venio.’'

MORETVM.

Iam nox hibernas bis quinque peregerat horas
excubitorque diem cantu praedixerat ales,
Simylus exigui cultor cum rusticus agri,
tristia venturae metuens ieiunia lucis,
membra levat vili sensim demissa grabato
sollicitaque manu tenebras explorat inertes
vestigatque focum, laesus quem denique sentit.
parvulus exusto remanebat stipite fomes
et cinis obductae celabat lumina prunae.
admovet his pronam submissa fronte lucernam
et producit acu stuppas umore carentes,
excitat et crebris languentem flatibus ignem.
tandem concepto se lux fulgore recepit,
oppositaque manu lumen defendit ab aura
et reserat clausae quae pervidet ostia cellae.
fusus erat terra frumenti pauper acervus:
hinc sibi depromit, quantum mensura patebat,
quae bis in octonas excurrit pondere libras.

381

25

30

35

10

15

